Anno Domini millesimo quinginto quinto , op den dingesdach nae der octava van Heilige Driekonige , is komen Idze Jathye soen in den Nortwould ( Weststellingwerf ) in dat Holdegae capla , in myn thegenwordicheyt , her Melius , personer in dat gae vorscreven , ende orkenen hyrnae screven , ende heeff maket syn testament , al was hy seec in der nature , was ual wetende syn wyff synnen . 
In dat ee<r>st soe byfeelt hy God syn zeel , ende macht suster Jelle , syn dochter , toe erwe syns guden , als van dat gud in Colderwolt , dat is acthe roden van den Reen toe dy Flosen , daer is leggen an dy uestsyd van Peer Hollama land ende an de oestersyd van Otte Ygis soens land , ende dyt land vorscreven sal sy hebben foer hoer moders gud ende dat myn tosamen . 
Ende X schilden rente in dy Band , ende twehundert schilden ende L dat ich uutleyd heb foer dy susters toe Worckum , ende XX daer sy op bort hebben van en hinxte ende twe uaghen ende tinwerck en eyde ende ploch , ende dyt vorscreven gud sal sy hebben in hoer erwe , ende XXXVI kl. dat sy wesselt15 hebben tegen Aucke Peer soen ende teghen Derck an dy Vert . 
Itemdat erste jaer rente in dy Bant sal hebben dat nyge clost ende Sunte Martens kerke op Oldegae dick , ellick allike fole . 
Item Alle , myn soen , geeff ick dat gud daer Douwe Otte soen nu ter tyd op wont , huus ende steed , alsoe grote als daer leggende is . 
Ende dyt vorscreven gud geeff ick hem dat hyt myn natulike kynd is ende an my foerdeent heeff . 
Ende is sake dat hy is hilkende buten consent der monden offt dat hy is stervende sonder kynden , soe salt wesen tot en leen in gaee vorscreven . 
Ende is sake dat emen dat toe bygert to regeren dan dy personer offt dy fogeden , soe salt comen op syn naste bloed daer van uutkomen is . 
Ende hy heet munden seet toe dyt vorscreven kynd her Melius , personer in dat gae vorscreven , Jaithye Broka syn ende Peer Reinthe soen . 
ItemAlle vorscreven sal ghen macht hebben dat gud thoe regeren alsoe lang als hy niet komen is toe syn XXV jaren , alsoe lang sullen dy monden vorscreven regeren , ende sal ghen mach hebben toe weercopen totten tyd thoe als vorscreven is . 
Ende Alle vorscreven sal wonen by her Melius vorscreven . 
Itemick geeff Sunte Johan , myn patron , Xschilden , toe drie tiden toe bitalen , ende fyff schilden die kerke in Colderwolt ( =Kolderwolde Gaasterland ), toe twe tiden toe bytalen . 
Itemelke byrden orde II schilden , toe twe tiden toe bytalen . 
Item sowen schilden an schoen ende en deel tosamen . 
Itemwyff ewige memorie sal men holden foer myselleff ende foer myn wyff ende faer ende twe soen , als Alla ende Harmen . 
Itemdisse vorscreven ewige memorie legghe ick op en pondamata meetlanden op dy oestersyde van dy byghen van dat meedland daer Alla vorscreven hebben sal . 
Hyrthoe soe heeff Idze beden toe orkenen ende toe nomen [al]s Dyothye Goslick soen , Yekele Hilke soen , Douwa Broers soen , Hans Hugo soen . 
In en teken deer warheit dat dyt gelick ys van uort toe wort als dy principael is , soe heb ick , her Melius , testamentor , myn selvis segel ghedruckt op spacium uutscriftis dis testamentis . 
In jaer Ons Heren dusent ffyffhundert ende vyff , des donderdages nae Sunte Ambrosius episcopi . 
Die Prince van Oraengien , Grave van Nassau etc ., 
Heere ende Baron van Breda , van Diest etc . 
Eersame vrome lieve besundere . 
Alsoo wij jeghenwoordelijck wederom naer Waterlandt zeynden Johan de Lescluze , brengher deser , hebben wij nyet willen laeten ulieden te vermaenen dat ghijlieden tot verzekerheyt ende beschermenisse der stede van Alckemaer met allen moeghelijcke vlijt ende neersticheyt voorts vaert ende procedeert ter fortificatien vander selver stede , sonder versuymich daer inne te zijnen . 
Sult oock wel doen , die selve stadt Alckemaer te verzien met alsoo goeden quantiteyt proviande ende buscruyt als ymmermeer moeghelijck wordt . 
Wij en souden nyet ghelaeten hebben Jonckheeren Charles van Boisott volghens uwe begeerte bij u lieden te zeynden , maer alsoo ons subitelijck tijdinghe gecommen is vande afflijvicheyt van den heere van Baerlandt , gouverneur tot Vlissinghen , soo moeten wij den voorseide heere van Boysot derwaerts zeynden . 
Begherende daeromme ghijlieden altijt in uwe ghewoonlijcke sorchfuldicheyt ende goetherticheyt tot voorderinghe vande gemenen saecke volherden ende continueren wilt . 
Ende waer wij inne versien cunnen en sullen wij u lieden egheenssins in gebreke zijn . 
Begerende daeromme dat ghijlieden soo dickwijls als moghelijck werdt ons alle gheleghentheden van der zaecken aldaer wilt verwittigen . 
Eersame vrome lieve besundere . 
Onse Heere Godt zij met u. Gheschreven tot Leyden upten xvi en dach juny anno 1573 . 
U lieder goede vrindt Guillaume de Nassau N.Brunynck s.s.s.t . 
Den eersamen vromen onsen lieven besunderen burgmeesteren ende regierders der stede van Alckmaer 
Wilhelm , Graeff vander Marcke , Vrijheere tot Lumee ende Sarrain , Borsset ende Minderleidt , Erffvoecht tot Franchimont ende gouverneur over Hollandt etc . 
Eersame besunder vilgunstige liebe ende getrouwe . 
Ons verwondert nyet weynich , dat ghijlieden onsen lieben getrouwen capitain Triere met seinen crijchsvolcke , die wij ulieden gunstichlicken tot bewaernisse ulieder stadt ende eeniger anstoot der vianden toegeschickt hebben , ahn te nemen geweygert hebt . 
Des wij ons gheenssins tot ulieden versien en hadden , dan waer ulieden tot dien eeneghe besundere oirsake hadde ghemoveert , dat ghijlieden ons solchs stracx behoirde toegeschreven ende veradverteert te hebben , oft dat solchs verhalten zij doer eeneghen schreiven van Sonnoy ende meer dan in ahnsien ende obedientie van onseren bevele soude behooren statt te hebben . 
So is andermaill bij desen onsen expressen wille ende bevele , dat ghij onsen voirschreven capitain Triere met seinen crijchsvolcke goetwillichlicken innemen ende die selbige beneven alle goet tractement ende onderhout ontfanghen sult . 
Daer ahn in allen goeden gefallen onsen wille ende meyninghe gheschieden werdt . 
Des willen wir ons gantzlicken tot ulieden vertrouwen ende gunstichlicken ende genedichlicken te verschulden geneicht sein . 
Eersame besundere vilgunstige liebe ende getrouwe , hiermede ulieden den almechtigen God bevelende . 
Datum inden Haghe desen xv en dach van september anno 1572 . 
Ulieder goeder vrundt Wilhelm Graff zu der Marck 
Eersame besundere vilgunstighe liebe ende getrouwe burgermeesteren , schepenen ende raedt der stede van Alckemair 
Die Prince van Oraengien , Grave van Nassau etc ., 
Heere ende Baron van Breda , Diest etc . 
Eersame discrete lieve besundere . 
Alzoe wij tegenwoirdelick zeer noodich bevonden hebben eenen gequalificeerden persoon na het Waterlant aff te veerdigen , om zekere merckelicke ende gewichtige saecken , betreffende de versekeringe ende welvaert van dien lande ende van ulieden , hebben seer bequaem geacht daer toe te committeren den heere Charles van Boisot , brenger deser , die daer gaet van ende in alles wel geinformeert van onse intentie ende meyninge . 
Waeromme hier nyet noodich en is eenich wijder verhael te doene . 
Begerende dat ghij hem in alle tgene , dat hij ulieden van onsen twegen aenseggen ende voordragen zal , volcomen geloove toe stellen wilt , als onsen eygen persoon ende daer beneffens hem met allen mogelicken vliet in alles goede hulpe ende bijstant doet . 
Nyet twijffelende off ghij en sult de saecke behertigen ende alles nacomen ende des te meer nademael dat de bevorderinge vande gemeyne saecke ende uwer aller welvaert sulckes voordert ende ons daeraen een welgevallen doen . 
Eersame discrete lieve besundere . 
Den almogende Heere zij met ulieden . 
Gescreven tot Delft , den xxiiii en marty 1573 . 
U lieden goede vriendt Guillaume de Nassau N. Brunynck s.s.s.t . 
Den eersamen discreten onsen lieven besunderen burgermeesteren , schepenen ende regeerders der stede van Alckmaer 
1569 
XIII . 
ANTWOORD VAN WERVIK VAN 26 NOVEMBER 1569 
[ Brussel , Algemeen Rijksarchief , Mercy-Argenteau , 22 , f°188r-188v ] 
Hooghe , edele ende moghende heeren , wy ghebieden ons met alder onderdanicheyt in ulieder goede gratie . 
Hooghe , edele ende moghende heeren , wy hebben ontfaen ulieder besloten briefven van den XXIIIJen in octobre XVc neghenentzestich laetstleden , daerby wy ghelast zyn volghende dordonnantie van zynder Excellencie ulieden over te zendene copie van zulcke costumen ende previlegien als onder onse jurisdictien gheobserveirt zouden wesen nopende de criminele proceduren . 
Omme up welcke tandwoordene hebben wel willen ulieder heeren in alder reverentie adverteren dat wy gheene particulire costumen noch privilegien dienangaende hebben , nemaer useren in materie criminele de ghemeene proceduren die men van allen tyden in Vlaendre gheuseirt heift . 
Te wetene zoo wanneer enich persoon personnelick ghevanghen ende ghedetineirt es , dat men in donckere zaeken zomtyts ordonneirt den zelven te hoorene oock in ghescrifte ende somtyts procedeirt sommierlick ende extraordinairlick by torture ende scherpe exame naer de exigentie ende bevindt van den stucke . 
Ende zoo wanneer den delinquant absent es , men es ghewoonen hem inne te daeghene , ende nyet comparerende , naer behoorlic terminen , hem te bannen . 
Ghevende voorts in de voornomde criminele zaecken voor ons by partien beleet sententie tot condempnatie ofte absolutie naer dat tstuck exigiert . 
Myne heeren , indien ulieder heeren belieft ons eneghe zaecken te bevelene , zullen ons debvoir doen de zelve te vulcommene naer ons vermoghen , Gode thulpe die ulieder voornomde heeren spare in zalicheden . 
Uut Wervycke desen XXVJen van novembre XVc LXIX . 
Baillius ende scepenen der stede van Wervycke metgaders bailliu , mannen ende scepenen van der heerlichede van den Oosthove bereyt te ulieder heeren dienste . 
( Op de rug ) 
Hooghe , edele ende moghende heeren . 
Myne heeren den president ende raetsheeren sconincx ons gheduchs heeren van zynen rade in Vlaendren te Ghendt . 
Wervik . 
1569 
VII . 
ANTWOORD VAN DENDERMONDE VAN 10 DECEMBER 1569 
Hooghe , edele ende moghende heeren . 
Wy ghebieden ons zeer oitmoedelick in ulieder heeren goede gracie . 
Beliefve te wetene dat wy ontfanghen hebben ulieder heeren beslotene briefven by den welcken ons last ende beveelt van zyne Majesteits weghen , achtervolghende dordonnancie van zyn Excelentie over te senden alzulcke costumen ende previlegien als binnen den limiten van onse jurisdictie gheobserveert wordden nopende de criminele procedueren . 
Ten welcken obtempererende de zelve beslotene briefven in ons collegie vergaedert wesende overlesen hebbende , senden wy ulieder edeler over copie autenticque van der ordonnancie ghegeven ende ghemaect by den hertoghe Phelips , den VJen novembris int jaer XIIIJc LXIJ annopende de maniere van procederen in de voorseyde criminele zaecken daernaer wy ons reguleren , staende de zelve gheregistreert in eenen parchemynen bouck rustende in secrete camere upt stadthuys binnen der stede van Dendremonde , omme de zelve zyne Excelentie over te senden oft van den inhouden van dien te veradverterene . 
Hooghe , edele ende moghende heeren , Godt almachtich zy met ulieden heeren edeler . 
Uuyt Dendremonde den Xen decembris 1569 . 
Ulieder heeren , oitmoedighe dienaers burchmeestre ende scepenen van Dendremonde . 
( Getekend ) G. Vanderbeke . 
( Op de rug ) 
Dendermonde . 
Hooghe , edele ende moghende heeren . 
Den president ende andere heeren sconincx gheordonneert in Vlaendren tot Ghendt . 
BIJLAGE BIJ HET ANTWOORD VAN DENDERMONDE 
Privilege van Filips de Goede van 6 november 1462 
Tekst : zie info-file 
( Getekend ) G. Vanderbeke . 
Erentfeste , eersame , wijse , voersichtige , gebyedende heeren und vrunden , ick hebbe uwe erzamen ind lieven guetlicken wol willen adverteren , dat mijn zeer vruntlicke bede ende begeeren is , dat uwe erzamen ind lieven doch mitten aldereersten gelyeven willen to visiteren id processe van den ersame raedt der stadt Wageningen aen uwe erzamen ind lieven als oere hooffstadt over lange tijdt overgesonden tusschen mij als momber mijns zalige broeders ommundigen zoons ende Henrick ende Rutger Valckenaren angeheven ten eynde uwe erzamen ende lieven 't selve proces gevisiteert ende daerinne der gebuer nae gesentioneert hebbende aen de ersame raedt Wageningen willen uverseynden , omme die pronunchiatie derselver sententie te doen alst nae recht eygen ende gebueren sal vermitz ick ten laetsten tot eyndtschap der saecken mochte khomen , opdat id ommundige kyndt van vorder costen ende interesse ( soe die questioese goederen dagelickx mitten water ende anders zeer to nyet gaen ) ontledicht mach worden , 't welck ick nae mijne vermogen steetz to verdyenen geneycht ben . 
Biddende dem Almechtigen uwe erzamen ende lieven in goeden regimente lancklevende to willen conserveren . 
Gescreven den zestienden Martii April 1572 Uwe erzame ind lieve ganswillende vrundt Frederyk van Zuyllen van Nijevelt , drost op Veluwen 
Den erentfesten , eersamen , wijsen ende voersichtigen heeren burgemesteren , schepenen ende raedt der stadt Zutphen , zijnen gebyedende heeren ende vrunden 
Toe wettene dat Johan Lansynck vnde Anne , syn huesfrouwe , gheuen ock jairlix eyn ort goldes tot dessen haluen mudde rogghen alse desse breiff. vermeldet Soe is van den ort goldes ghene breue , die men vynden kan . 
Soe ys Johan ende Anne vorscreuen met den olderman ende sementlicken raetlueden doe jn der tyt , alse met den nijen ende oelden nementlick Johan anno XVc ende vyfftich auerkomen ende met makanderen auerkomen dat sie Johan ende Anne hijr noch to hebben gegeuen tot behoeff der gijlde van Onser Lieuen Vrouwen eynen golden gülden . 
Soe macket die summe van der renthe tosamen Tyn golden guldenen tyn goldenen guldenen vnde dar sullen sie nv vortan geuen alle jair van geuen ter pensien tusschen alle suncte Merten jn den wynter ende der hochtyt toe mytwynter eynen haluen goldenen gulden , den haluen goldenen guldenen jairlix to betalen met veirten valwerden Brabanschen stuuer offte met gueden anderen paymenten an golde offte sijlueren gelde , dat yaerlix in tijt der betalynge dar guet vor ys . 
Dijt vorscreuene ys alldus met den raetlueden aldus aüerkomen ende auerdraghen vp suncte Wylbrordus dach , anno vyfteijn hundert vyfftich , doe Johan van Bathem an was met den zemenptlijck ratlueden - nije ende olt - als by namen Gosschallick Hellynck , meister Derick Doctor , Johan Vogelsanck , Bert Potken , Johan Hamsynck , Johannes Puester , Johan Dubbels , Merten van Delden , Peter Schaep , vnde Johan Lansijnck . 
. 
Copie Wert belast ende bevolen van weegen sijne Fürstliche Genade allen dorpen in Noerthollant ende tgehele Waterlant dat sij strax metter daet opbrengen ende leeveren sullen in handen van Willem van Tryr , wonende tot Alcmaer op elke wijftich morgen lantzs hondert pont soetemelxs kaes ende sal die voerseide van Tryer gehouden wesen een yegelicken van die dorpen recepisse van zijn hant te geven , wel verstaende dat die dorpen ofte eenige inwoenderen van dien die enige kase gelevert sullen hebben aende voerseide van Trier voer date van deesen sullen die selve kaes daer aen gecort werden ende wes zij meer gelevert sullen hebben aende voerseide van Trier dan die voerseide hondert pont op elke vijftich morgen sullen sij corten ende afftrecken aende eerste contributie die valle sal , dies werden alle die voerseide dorp gehoude binnen die toecoemende weecke inclusive de voerseide kaes te leveren soe voerseid is binnen Alcmaer tot onderhoudinge van leeger van sijne Fürstliche Genade tot Egmont ende elders , welke voerseide kaes hemlieden gecort sal werden aende gemene contributie ende dit alles op pene van te vallen indongenade van sijne Fürstliche Genade ende als rebellen . 
Actum tenchusen onder mijn gewoenlicke hant ende aengeboren pitzie hier onder geset ende gestelt den tyenden apprilis 1573 nae Paessen . 
Diederich Sonoy 
10 april 1573 bij mijn goede vriendt ae d ij bij mijn goede vader en weet mijn bemynde vriendt be t beraet ? 
z bara ..? 
Jacob ? 