Daer na sach ic sinte franciscus Die wel betoende dat hi der luider vrient was Want alsoe my dochte habitacien ende woninghen . 
Daer was alle blijschap sonder rouwe . 
Daer had elkerlijc meer van alle begeerten dan yemont soude konnen begeren . 
Maer een dinc wantroeste mi seer Dat was dat elckerlijc niet daer in en mocht comen tot sijnen begheren mits den inghanc die soe zeer nauwe ghewacht was . 
want cherubin was de portier Die een vyerich zwaert in sijnre hant hielt zeer snijdende aen beiden zijden Dies conste hi hem wel behelpen . 
want hi soe wel schermen const dat hem niemant voerbi lijden mocht sonder doot of ghewont te wesen . 
De prince van dier stat geboren om dat hi [ ] menschelichede angenomen had ende doer die stadt geleden was . 
ontfinc hi de doot gesteken mit eenre glauie in sijn zide ende liet sijn bloet daer te tolle Nochtan en was hi daer gheen tolle schuldich Al desghelijcs so deden alle sijn ridders ende soudeniers al droncken zij wt sijnre kelcken Ende ter passagen ontfinghen zij de doot Bouen ter cartelen van der poorten daer de portier niement en verdraghet So sach ic hanghen wimpelen gheuerwet met roeden bloede Als ic al dit merckende wart ende wel sach datmen mit fortse daer in most comen op datter ghen ander inganc en waer alst en was . 
Want elckerlijc was versaecht als hi cherubinne sach Daer om dochte my dat hi voertmeer sijn vuerich swaert wel besteden mocht Mar recht als ic mijn ogen op wart sloech ende opwaerts sach So sach ic daer een seer groet wonder dat mi alte seer verwonderde Want daer sach ic sinte augustijn sittende hoghe ten cartelen vander muere ende hy scheen wesende een vogelaer of een azere van vogelen Mit hem so waren veel ander luyden meesters ende leraers die alle holpen dat aes maken om de voghelen te asen ende te voeden Want mitten aze ende ghesuyckerden morselen die sij hielden ende die wytworpen die de voghelen aten veel luyden worden voghelen ende daer nae [ ] vlogen zij inde stat van bouen Voert sach ic daer veel iacopinen canoniken ende augustinen ende alle ander manieren van volcke die alle plumen vergaderden ende maecten daer of grote vlercken Daer na begonnen si te vlieghen om van bouen in dese stat te vlieghen ende alsoe daer in te comen sonder yet veel te gheuen om cherubins dangier 
<houtsnede twee : , tot zijn middel het water met , , het water met 
[ ] Als aldus vrou reden gesproken had so heeft haer de vicarius geantwoert Ic bid v vrouwe dat ghij my segt waer om heb ic dese hoernen ant hoeft ende dese roede die scharp is ten einde Ist niet om punicie ende correxie te doen ouer de quade Ic wane dat ic bet eer schuldich ben de quade metten hoernen dan met der saluen te smeren Lieue vrient antwoerde reden Verstaet my noch een luttelkijn Ic bekenne wel datstu waer gheseyt hebs . 
maer noch en hebstu niet geleert die manier die du schuldich zijs te hebben om te horten ende te steken Inden eersten bistu schuldich soetelic te waerschuwen den genen die du sies dolen ende misdoen . 
Ende dan daer na vinstu hem ouerhorich ende niet obedient . 
alsdan hebstu oerlof mitten hoernen hem te horten Het behoert wel tot dijnre officien iusticie te doen ouer de quade maer eerst moestu sacht ende goedertieren zijn eer du strenge zijs of pkels Ende noch seg ic di voert en wil niemont steken bij felhede of strenghede . 
maer mit soete vermaninge van medelijden Want alist dattu ghehoert bist bij iusticie Nochtan bistu schuldich in dijn hart ontfermich te zijn ouer die du regierste Gedenc datstu gesmeert waers eer du waers ghehorent ende stocke of roede hads dit zijstu sculdich indachtich te zijn alstu yemont corrigieren wils . 
Du [ ] en zijs oec niet schuldich te vergeten van wie du houds de vicarie Dat was de ghene die gehorent scheen wesende ende niet en was Ende dat is moyses die de kinder van ysrahel leyde doer de zee mitter roeden die hem beuolen was Nu verstaet wel mijn sermoen ende weest ymmer ontfarmhartich dreyght zeer maer misdoet niet toent v streng maer zijt goedertieren . 
Al is v roede scarp beneden aensiet weder dat zij crom is ende nederwaerts buycht . 
Dat beduyt Alstu yemont corrigiers dastu dan oetmoedich ende barmhartich sous zijn Hier om is dij de roede beuolen dijn volc te regieren mit iusticie ghemenget mit barmharticheyt ende ouer dese zee te leyden de werelt . 
: , . 
, vicarius die een geknielde man die de handen gevouwen heeft , het hoofdhaar , 
[ ] Als reden my dus ghepredict hadde ende het al bereet was ende moyses wilde gaen eten ende begheerde ander spijse te hebben dan daer ghereet was niet dan alleen broet ende wijn daer mede hem niet en genoechde want hy wilde bloet ende vleysch mede om te vermeeren doude wet 
Dvs so zijdi schuldich te weten dat gij sonder mi geen macht en hebt ende wil dat bewijsen mit v selfs woerden Ghij kent wel dat ic de zonne ende maen ende starren doe verwandelen ende dat het regement vanden hemel my alleen toebehoert . 
Nu segt mi dan also moet v god helpen of ic wat nyews begonne ende dat ic de zonne vanden hemel name ende icse so berchde datse binnen . 
C . 
iaren niet gesien en worde wat scoender dingen [ ] soude gij dan doen hoe soudt ghi dan vwe bomen vercleden alle iare wat soude ghy al generacien voertbrenghen binnen dese . 
hondert iaren . 
Aristotiles die een heyden was kende v wel ende hem maec ic mijn aduocaet in dit geschille want hy seyt ende prouft oec by redenen dat alle generacien gemaect zijn by mijnder zonnen daer ic of spreke dus had ic v die ontoghen ghy en soudt niet hebben connen gewercken ende al v macht verloren hebben Also ist oec vanden firmamente ende planeten Oec liet ict al cesseren ende stille staen ghy mocht wel gaen slapen ende rusten v ende vwe macht waer al verloren ende ter neder gheleyt ende nochtan al v heerscapie soude mi zijn ende de koer om te veranderen of te laten staen alst my geliefde Dus so en sidi niet schuldich teghens my te schelden noch qualic te spreken . 
Want also Ysayas seit Het is grote spijt dat de bijle haer wil rechten teghen den timmerman Ende de pot de meester wil begrijpen van zijn maecsele So waerdi dan sculdich te weeten had ghy eenige duecht in dat ghi my grote schande doet my dus arguerende ende blameert mijn wercken Ende sonder my en hebdi geen macht want ghy en zijt niet anders dan mijn instrument dat ic hier voertijts makede om my mede te behelpen . 
niet dat ics van node had Want altoes alst my gelieft ende als ic wille sal ic [ ] dinghen doen die noch veel wonderlicker zijn sonder v te vraghen noch te spreken als den wijn in bloet et verkeren nede dbroet in vleisch ia swart broet so wel als wit broet indient van node waer Want anders en waer ic gheen meestersse indien ic alle dinc niet doen en mocht na mijnen wille Dus eyntelic so en waer v dit niet schuldich leet te zijn dat ic doe het welc ghy selue niet doen en moecht Gelijc Het bosch daer in tvier was dat wachte ic voer verbranden daer of ghy my schuldich waert eer te spreken dancken ende niet te schelden van de twee roeden desgelijcs Ende vande maecht die moeder was . 
Mede Het water dat ic in wijn verkeerde Ende dit al sonder v vrou natuer om welc gi mi sculdih zijt te eeren ende niet gram te zijn want het ioncwijf is haer sculdich te verblijden in schone wercken die haer meestersse doet . 
Jae sonderlinghe daer zij niet an en verliest ende het gemeene profijt te beter is Dus zijt te vreden of en zijt ic sal euen wel mijn geliefte doen dat my goet gedaen dincken sal gedaen te zijn 
Soete vrient andtwoerde zij my laet dy niet verdrieten al houdic dy langhe om dijn profijt Dit relief dat hier ghegeuen is op een tijt ist geheeten vleysch ende bloet op een ander tijt ist broet ende wijn ende is spijse om pelgryms In figuere ist broet ende wijn nochtan ist warachtelic vleysch ende bloet Ende wert soe van moises verandert wart ende bi toedoen van mi dies haer natuer seer belcht Dus ic waerschu di dastu anders niet en gheloefs ten zij aldus want du [ ] en biste dy niet schuldich te houden ant si ant smaken ant tasten noch ant geuoelen Want dese vier sinnen zijn hier in bedroghen want zij en begrijpen niet dan puer broet ende wijn Maer de sinne vant horen die onderwijst het verstant waer by tbeuoelen subtijlste hier in kennisse heeft Het welck wel gefigureert was in iacop ende in esau . 
want ysaac meende dat iacop die hem teten gaf esau wair geweest want de vier sinnen hadden hem bedroghen gelijc du beuinden suls ouerlese Genesis . 
Maer niet int horen want daer by kende hy zijnen soen iacop Also seg ic di Ist datstu dy verlaets op dese vier sinnen du suls van als bedrogen zijn want sottelic sulstu meenen dat vleysch broet is [ ] ende dat bloet wijn is want de waerheyt en mach by dese vier niet begrepen warden Ant horen houdt v alleen ende geloeft ende hebt betrouwen Ende du suls beuinden dat het broet noch wijn en is Maer dat selue vleysch dat om di ant cruce ghehangen was Ende wilstu dit broet eten heylichlic ende deuotelic soe segt dat het is dat broet des leuens daer of al de werelt voetsel heeft Dit wilt houden in ghewoente aldus te noemen Broet heytet dat vanden hemel quam om tvolc te voeden . 
Ende dat elc goet pelgrym dat schuldich is te doen in zijn male Ic seg di noch en ghef geen goloue int sien maer alleen ant horen Dus so moechsture wel of keren na dat icker di of seggen sal 
Uanden hantscoen so seg ic dij oeck dattet noot is datstuse wel bewaers want waerstu in de hant gequest du souts luttel connen gedoen mitten anderen leden De handen die sculdich sijn gewapent te sijn mitten hantscoen dat is tastinge ende pollucie . 
want hoe wel dat [ ] men ant geheel lichaem tasten ende geuoelen heeft nochtans inde handen ist tasten principalic Ende dair bi verstae ic het tasten principalic bijden handen De hantscoen daer mede du voer dit tasten gewapent sult sijn die sijn geseit te wesen een derden deel van ghetempertheit datmen noemt continencia . 
de welcke dubbelt verstant in heeft als inder daet ende inde wille . 
want de daet en waer niet genoech en waerder de wille niet mede Een man en waer nimmermeer wel ghewapent mit een hantscoen dat is de wille ende de daet behoren te gader Dese continency aldus gedubbeleert wort van enigen genoemt winnebroots want bi hem dats mitten hantscoen wintmen broot daer bi dat die menschelike natuer bi gheuoedt wort ghelijc gefigureert is lange tijt hier te voren ghelijc alstu vinden moechts wilstu studeren inder coningen boec Dese winnebroots hadde hier voretijts sinte barnaert . 
als twijf by hem al naect lach ende ontcleet maer wat dat si hem vermaende . 
of wat si hem aen taste nye en wast in hair moege wat si daer toe dede om hem te doen keren tot haer toe . 
want alle haer tasten ende spreken en geuoelde hi niet alsoe was hi ghewapent mit desen tween voerscreuen hantscoen Doir twelc van noots wegen hem laten moest ende van hem [ ] scheide al bescaemt ende sonder hem te quetsen ghinc si van hem ende dat deden die hantschoen daer mede hi gewapent was . 
Ende daer bi radic dy datstu di oec daer mede wapens ende daer om heb icse di gebracht 
[ ] Als ic my seluen gewapent vant ende tgewichte op mijn leden beuoelde ende datse my bezwaerden so andwoerde ic gracien ende seyde O vrouwe ic bidde v op ghenaden al ist dat ic v clage dat ghi v niet belghen en wilt want dese wapenen beswaren mi so zeer dat ic qualic voert gaen mach Ende ic beducht my zeer hier te moeten bliuen of alle de wapen weder moeten of doen Den helm alder eerst die my al gheheel verdoeft ende verblint dat ic niet en sie noch en hoer dat mi onuerdragelic is Oec mede mijn gorgiere rampe moetse hebben nijpt my soe dat my dunct dat ic worge ende qualic spreken mach of yet nemen mach dat mijn lichaem van node is De hantschoen quetsen my bouen mate opt corte al soe seg ic van alle dander wapenen [ ] want alle quetsen zij my so seer dat ict van pinen niet vertellen en mach want ic ben begrepen ghelijc dauid was die niet gewoen en was wapen te draghen want hy was gewapent maer hy deedse wt weder lichtelic Dus so wil ic doen als hij dede ende ontladen my van den harnaschen ende leggense of al te samen ende passeren met mijn palster . 
Het is beter dat ic my ontlade dan dat ic hier bleue want ic en soude niet moghen gaen Dus bid ic v waerde vrouwe dat ghijt in ghenen ondanc nemen en wilt 
Dv en hebs de cracht niet seyde si want du en hebs therte niet nochtans hebstu de schouderen groot genoech ende alle de an der [ vb ] leden . 
du souds sterck genoech sijn hadstu tharte in di want van therte coemt de sterchede vande man . 
gelijc de appel coemt vande appelboem want bi een cleyn man sidi een ruese gerekent ende ghy wedersegt dese wapen te dragen wat soutstu voir een ander wapen draghen du alstuse voer di seluen niet draghen en moechts . 
segt mi doch wat sulstu doen alstu dinen wech suls gaen ongewapent ende du verspiet ende aen geuochten suls worden van dinen vyanden om dy te doden . 
Dan sulstu roepen elaes en sal ic nymmermeer mogen vinden gracie gods die mi weder sal willen wapenen . 
Helaes waer om bin ic ontwapent waer om en steldic mijn geloue in gracie niet nv bin ic in als bedroghen Ende alstu aldus geroepen hebs ende ter doot gewont suls sijn waenstu mi dan so lichtelic weder te crighen alstu my nv niet gelouen en wils om dijn selfs profijt Ende wat soudicker dan doen du sijts nv sculdich stercker te sijn dan du dan suls sijn . 
want dan sulstu ghecranct sijn vande wonden dye du ontfangen suls hebben . 
wat soudic veel pinen om niet doen na dien datstu nv geen wapen en moechs dragen want nv ist tijt wapen te leren dragen sonder langer te beyden . 
Dus wilstu my gelouen du suls de wapen aen houden om di daer mede te behelpen als noot wesen sal Ist [ ] dat si di verwegen soe gaet al scoenkins want al scoenkens gaet men wel verre Een out wijf een paerlic doer gaende voerdert somtijts meer dan een ionc man te paerde die hem seer haest want hy dicwil getoeft wort 
[ ] Doe keerdic werder tot gracie haer danckende ende biddende dat si mi doch ter noot niet begeuen en wilde want ic sonder haer niet gedoen en mocht Vrient seide si du segts waer want sonder mi soustu ser lichtelic bescaemt worden Dus dan na dat dijn bede redelic is meenic als nv mit di te gaen ende van di te niet sceyden het en come toe doir dine sculde Vrouwe seide ic . 
ic dancke v seer hogelic ende wil mi gaen stellen te wege als ic alder eerst mach 
Seker seyde hij ic en ben geen clerck leestse selue gelieftet v want ic achtse seer weinich Vrient [ ] seyde zij Alle man en is van vwer opinien niet maer daer om niet gij sultse nochtant horen lesen of mijn clerken en sullen my gebreken . 
Doe riep zij my ende seyde Coemt hier ende leest voer desen ioncker dese brief op dat hy mi mach andwoerden als hijse gehoert sal hebben Doe nam ic den brief ende lasse dies de oude kaerel niet alte wel te vreden en was want ter wijle dat ic las stont hy altijt ende beet op zijn tanden Ende de teneur vanden brief was dus luidende Gracie gods Bij wien de coningen hem seggen regnerende tot onser geminder vrouwen Reden in allen saeken getrouwe geuonden Saluyt van dat wy dy gebieden te doen volcomen macht Wij hebben verstaen dattter een vuyl lelic kaerl is geheten ruyd verstant die hem gemaect heeft een verspier der weghen ende een rouer der pelgrymen ende wilse berouen van haer palster ende male ende haer verblasende ende dreygende mit loghentale ende bedroch Ende om te meer ontsichs heeft hi van houaerdichede ontleent haer fellen stoc die genoemt is Obstinacie of eenwillige verstinicheyt die my noch qualicker ghenoucht dan de oude kaerl selue Waer by wy dij ghebieden ende machtigen datstu dijn wech daerwaert maecs ghebiedende ende beuelende seer scarpelic op tgunt dat hy teghens ons verbeuren mach Dat hy zijnen [ ] stoc neder legge ende dat hi vant ander oflaet ende cesseer Ende indien hijt wederseyt ende niet obedieren en wil . 
so dachuaert hem ter rekeninge ten laetsten doemsdage ende daer of soe maken wy di commissarijs ende gheuen dy daer toe volcomen macht Ghegeuen In onse iaer xiiij . 
c . 
xxxvi . 
Als ic den brief ghelesen had nam reden weder haer brief ende seyde tot den kaerle Nu hebdy gehoert mijn macht ende waer omme dat ic hier come Dus so andwoert gelieftet v op dat ghy hier gehoert hebt ende dat ic v geuraecht heb Wie sidi seyde de kaerle Ic ben reden seyde si ghy hebt hier mijn name hooren lesen ende wie ic ben . Droem dy of maecstu castelen in spaengien Ic heb wel gehoert dat gij reden hiet maer om dat de name so lelic is heb ict v weder geuraecht waer hebdi dit geuonden seide reden Ter molen seide hy ter molen daer ic gheweest hebbe der voert ghi valsche mate ende steelt den luyden haer coren 
[ vb ] Als ic my dus ontghaen sach vanden karel beghan ic reden te vraghen seggende . 
Vrou ic heb geweest ende noch ben in groten ghepeynse waer by dat ic gheen wapen draghen en mach noch gedoghen ende ic sie datse een ioncwijf draecht dat my grote schande is dat icse so wel niet dragen en mach als zij doet ende ic soude mit recht veel starcker zijn dan si is Dus bid ic v dat ghij my seggen wilt ende onderwijsen de reden waer by dit coemt 
Urouwe seidic wilt my zijnen name seggen want ic souder my ouer willen wreeken ende doden hem O seyde reden du en hebs genen oerlof hem te doden maer ghy moechten castien ende zijn quade gewoenten ter neder doen mit arbeid hem an te doen vasten ende ander penitencie sonder de welcke du niet en moechs ouer hem gewroken zijn want alsostu eer saechs indien du de saec verstaes penitencie is zijn mestersse ende die hem castijt geeft hem haer zij sal hem castien ende slaen mit haer roede dat hy dij voert meer een goed dienaer sal zijn ende dat zijstu schuldiger te begeren dan zijn doot . 
want hy is dij gegeuen om hem tot salichede te brenghen het is dijn selfs lichaem ende anders en can ict dy niet genoemen . 
Vrouwe seydic wat segdi Droem ic of droemt ghy Mijn lichaem ende mijn vleysch heet gij dat anders dan my nochtant [ vb ] zie ghij dat ic alleen bij v ben noch datter niemont en is dan wij twee alleen Ic en weet wattet bediet het en zij sothede Neen also niet seyde reden want wt mijn mont en quam nye logentale noch sothede of dat men drome heeten mocht Mar segt my doch bij dijn trouve ofstu waers in een stede daerstu van als dijn begheren hads van wel teten drincken sacht te slapen ende rusten . 
soudstu daer wel altoes willen blijuen . 
seker vrou seydic iae ic Jae gy seytse wat sechstu . 
dan soustu achter moeten laten dijn pelgrymage . 
Vrou seyde ic . 
ic en soude want ic souder noch al in tijts genouch comen alst paste In tijts genouch seyde zij ketijf het en is mensch inde werelt so seer gaende noch lopende diere te tijde mach comen . 
Ende ofstu na veel weelden mit arbeyd ende pijne daer geraken soudstu oec op wege slaen Daer op en wist ic wat andwoerden dan dat ic wel bliuen wilde oec wilde ic wel gaen O seide reden so hebstu dubbelt gepeyns ende dubbelde wille Deen wil gaen ende dander wil blijuen . 
deen wil rusten dander wil wercken Dat deen wil dat en wil dander niet geheel contrari zijn si deen den anderen Vrouwe seidic seeker also ghi segt beuoel ict in my Dus en bistu niet alleen . 
maer du ende dijn lichaem dat zijn twee want twee willen en mogen van geen een dinc comen 
O vrient seyde si hebstu gracie goeds in dinen wech hets dy genoech du en moechs nymmermeer beter vriendinne hebben Niet dat ic my excuseren of ontsculdighen wil ic en sal gaerne mit dy gaen al so lange alstu wils Maer ic seg dy dat tusschen ons tween sullen somtijt sulcke wolcken zijn of donckerhede daer mede ic van dy verholen ende bedect sal zijn Ende somtijt sulstu my donckerlic sien ende somtijts niet middallen Somtijt sulstu my claerlic ende wel sien nadien datstu den rechten wech suls houden Maer ist dat du mijnder van node hebs so soect my ontrent dy want soucstu my naer stelic [ vb ] du suls my altoes bereet vinden Nu gaet terstont ende en wil niet toeuen ende neemt goeden wech ende en gheloeft den ghenen niet die dy onghetrou is 
Nv sal ic v segghen hoedt my quam daer my so grotelic of misuiel Want als ic aldus ghinc souckende in mynen wech een gat inde hage . 
Soe ward ic siende coerden ende stricken die my ghestrict hadden eer dat icse gewaer wardt onuersienlic daer ic so verbaest of was ende onstelt dat ic mijn spreken tot reden of liet ende gracien gods al vergat . 
Vant gat te soucken inde hage liet ic al of . 
Ic had genouch te peynsen hoe ic de stricken tontcnopen ende myn seluen te lossen ic en mochtse niet wel breken want ic en had sampsons cracht niet Een vreeselic ende mismaecte ou queen die volgde die de stricken in haer hant hielt Ende als ic mi om keerde ende icse wel besach . 
veel meer [ vb ] veruaerde ic my dan te voren want ic sachse al beschimmelt vies ende lelic swart ende vuyl ende drouch de bile eens vleyschouwers of zij varcken had wilen slaen ende op haer hals so drouch si een pac van coerden . 
Ic meende als icse dus sach na de manieren dat zij een iaechster waer geweest om woluen te vangen want sulcke packen plagen de wolf iagers te draghen als si iaghen wilden 
Sijn blaesbalch heet ydel glorie ende is ghemaect om dode colen leuende te maecken en verwaende sotten die onreyn ende vuyl zijn van oude sonden te doen menen datse allen anderen beter zijn Gelijc dat de wint doet vallen de vruchten vande bomen Also de wint van dese blaesbalch leyt ter neder alle deuchden Ja al dat hi gecrijggen can ende geen deucht en macher voer staende bliuen Hi verswelcht de grote vogelen hi beroeftse vande substancie haers leuens . 
Hebstu niet gehoert vanden rauen die een case in zijn bec had ende de vos quam tot hem ende seyde Lieue rauen ic bidde dy singe mi doch een liedekijn want mi verlangt seer v keelkijn te horen [ vb ] dat zoeter is dan orghelspel . 
Van welcken sanc hi vernam sulcken wint dat hy de case liet vallen ende began te singen want het hert was hem open meenende dat de vos hem de warachticheit geseyt had maer hy en meende de sanc vanden rauen niet maer hi meende alleen de case die hi nam ende droechse wech ende versubtijlde so den rauen Bij desen exempel moechstu claerlick sien dat de wint van desen blaesbalch den ghenen die best gepluymt zijn ter neder leggen doet al dat si hebben Dats te seggen Als ic yemont sie die eenighe deucht in hem heeft mit desen blaesbalch bedwinge ic hem dat hi zijn waen verliest ende ter neder valt De wint wan desen blaesbalge en soude nimmermeer assch nach [ ] stof wech blasen . 
mer wel den sterffeliken mensch die stof ende assche na geblasen is mit een luttel wints so ist gespreet ende te quist gemaect Dese blaesbalch doet enigen pijpen ende trompen dat zijn die ydel van deuchden zijn ende geen zinne en hebben mit desen blaesbalge can ik wel weder wint an mi trecken Want als my yemont gaet blasende int ore seggende dat ic schoen ben ende machtich milde ende vroet Dan trec ic die wint tot mi waerts ende make hem plaets in mijn buyc daer ic dus grof ende gheswollen of ben also du sien 
moechs Ic hebt di nv anderwarf gheseyt [ ] die wint doet mi op heffen mijnen staert ende draeyen gelijc een paewe om datmen mach sien mijn confusie ende scande . 
Dese windt doet mi so swellen waert dat icker niet of geydelt en waer ic soude terstont splijten of van rouwe steruen waer bij in maniere van versuchten so heb ic een sonderling horenkijn daer ic den wint mede wt werp Dit horenkijn heet Beroemen het ist daer ic alle de beesten vande lande mede veruare Ic hebber dicwile mede gheblasen dat ic nochtan niet en ving want ic beroeme mi dic van dingen die ic niet en heb ende ic seg dat ic dinghen gedaen heb die ic nie en peynsde Ic seg dat ic van groten geslachten ben geboren ven een groeten huise Ende veel ander blasingen dat niet en is dan wint Ic blaser oec mede als ic een proye geuangen heb der pijnen waerdich om eer daer of te hebben dat en mach ic dan niet helen of ic en most splijten Ic seg en hebdi niet gesien of gehoert dat ic gedaen heb wat dunct v en ist niet wel gedaen meendi dat ic doen soude als pieter of pouwels Na dien dat icker mi toe ghegeuen heb en salt niemont so wel doen oec wat het is ic en soudt veel bet connen doen 
[ vb ] Doe al si my genaecte om doot te slane dandre die bi hair sat seyde suster ic bits di en sijt niet haestich gedoecht dat hi leue totter tijt dat hi weet minen name ende daer na onder ons beeden sullen wijen te gader beuechten want van rouwe soudic steruen en dedicker toe niet soe veel als ghi 
[ ] Recht als ick in desen punte was ende dat ick niet en ontbeide dan dye doot sach ic memorien bi mi die mi seide waer om en doetstu an dine wapene niet du en mogeste di niet excuseren . 
want ic bin hier al gereet ende alstu dine wapene hebben wils ick hebse hier bi v sietse hier doetse an gelijc als di gracie gods beuolen heeft ende en maect hier niet dijn bedde want du souts scande hebben beydstu langer het is grote scande om di dattu soe lange gebeit hebs ende dattu geen profijt dair af en hebs hadstuse ouer lanc an gehad so en waerstu nv niet geleuert desen quenen die di soe veel drucx ghedaen hebben en gearresteert geuelt ende gequest ende soe iammerlic gebonden ende gewont hebben Als ic hoorde dat [ vb ] mijn ioncwijf my toe sprac ende mi so versprac soe was ic droeue ende nam minen palster ende stont op cranckelic wast met mi gestelt want ic en was niet starc alsoe ic lange gelegen hadde mijne wapenen wildic an doen mar ic en hads die tijt niet . 
Ledicheit setter haer voer ende seide my al dreygende . 
waert dat ic die wapene genaecte voervoets soude si mi slaen mit haer bijle . 
ic veruaerde my van haer ende ic en wapende my niet hair spel haddic ouer lanc gesien ic bleef ontwapent als te voren ende ic was moede ende verwonnen 
Als ic aldus hadde ghedaen mijn ghebet tot hare die dispenserigge is van gracien . 
ic hief mijne handen op ende trac mijnen palster te my waert gracie die boeten my alsoe ic v seyde bi hare doghet Als ickene hielt seyde ic tot gracien Nu vrouwe seide ic recht dunct mi wilt ghi mi helpen stappans waer ic op gherecht ende te hans ghenesen . 
wilt ghi my smeren mit uwer salue . 
want ic weet wel dat mijn carboncle soe wel ontsloten heeft alst slot dat liberalichede v ghegeuen is te helpene wien dat ghi wilt hoe seere si ghewont sijn Sy wille dat ghi elcken ghedeelich sijt ende behulpich dat nyement uwes ghebreke en hebbe Soe dan en hebbe ic gheen succoers noch hulpe van v het en houdt niet an hare maer an v. helpt mi si sal my helpen des heb ic hope . 
Doe boet my gracye die hant ende seyde . 
na dien dattu hebs op my soe groot betrouwen ic sal dy helpen gift haer dijn hant standt op leent op dijnen palster nairstelic sonder veynsen . 
want om niet bietstu my dijn hant helpstu niet dy seluen op stane te Ter stont bode ick gracie mijn hant ende hielt vaste [ ] my aen den palster zoe pijndic ende soe seere halp si mi dat den quaden queenen leedt was Elc te haren lachtere schiet van my ende [ ] ghinghen wech . 
maer doch sijndert sach icse weder ende daden my seert dier tijt menich leet al seyde ic alle dage ic en soude niet liegen 
tans is die droecheit accidentaliken een hulpe totter beroeringe want die droecheit makende een beroeren totten centrum leydt die delen der circumferencien ghelijc totten middel ende wort een omdoghinghe der delen ghelike ende een rondinghe waer af dat ronde en heeft gheen hoeken inden welken hi niet belet en mach werden ouermits sijnre keerlicheit beroerliher gegheuen wort daer om die droechte verterende die vuchte oueruloedicheyt subtijlt die geesten ende puertse ende maectse snelre want si puert vander oueruloedicheit mitten welcken dat lichaem beswaert wert totten beroeren ende maect dat lichaem subtijl Item si is natuerliken verterende ende bi dien dat si die humoren verteert soe ydelt si dat lichaem ende berouet van sinen voetsel ende van noeds weghen wertet geydelt Item natuerliken is si verderuende want wanneer si die substancialike vuchticheit die dat subiect materialiken voedt ende hair delen versament die verderft si te gader ende verteert dit is die sake want een gesielt dinc of onghesielt wort ontbonden ende verderft Item sonderlinghe verderuet gesielde lichamen want si ontbijnt die natuerlike geesten die wt vuchten roke sijn wanneer si vuchticheit verteert want wanneer die materi ende die geest gebreken so moet dat lichaem ymmer gedoot wesen want wanneer dye droecheit bouen gaet so is die qualiteyt ende die mortificaci alre quaetste . 
Item si doet leuen accidentaliken want die humoren die reumatiserende sijn onderwijlen totten geesteliken leden als totter longen ende totter borsten sijn altoes bereet stickinge in brenghen te als die weghe der gheesten belet werden ende wanneer dan droecheit in coemt of medecijn die droeghende is alsucke humoren soe verteert droecheit die siecten ende luuct op die wegen der geesten want dat dinc dat half doot was wort weder leuende Ende daer om al is dat sake dat die droecht is in allen lichame dat vanden elementen is totter verteringe der vuchter oueruloydicheit ende totten dwanghe der vuchticheit nochtans is si dodende totter werckinge hare cleynre hetten nochtans is sijn qualiteyt mer te mael quaet wanneer dye proporci inden lichaem wat te groot waer want si pleecht alte qnade zuucten inden liue te brengen ende deerlick als ptismi ethicam ende deser ghelijc den welcken men nauwe mit medecinen helpen mach Item ouermits die verteringe der voedeliker humoren so dunt dat lichaem dat ouerste vander huut ende trecket nae hem ende maket rimpelende ende haesticheit den sin ende ontuerwet den lichaem bouen ende maket wanscapen ende maect groten dorst ende maect die arterien hart ende becommert die stemme ende duntse ende doet dat hair vallen vanden hoefde ende trect die coetkens te samen vanden handen ende vanden voeten ende maectse crom alsmen sien mach inden malaetsen dit maect alle die droecheyt . 
ende hier mede ist genoech Dat iiij . 
capitel vande vuchticheyt VVchticheit is een lidende elementarich qualiteyt der werckender qualiteyten die onderdanich sijn den inpressien dat is der indruckinge ende si is ontfangende die werckinge der hetten ende der couden ende het is een vuchticheit die voedende is meerrende ende behoudende alle die lichamen ende ten voersten die gesielt sijn ende si is wedergheuende datter inden lichamen verloren is want ouermits hette ende vuchticheit so werden alle dingen ghewonnen als die philosoeph seyt Ende die gewonnen sijn worden daer mede geuoedt alst is te sien inden wortelen ende inden zaden want een coern datter aerden beuolen is moetmen eerst ouergieten mit wateriger ende luchtiger vuchticheit ende bijder ingeslotenre natuerliker hetten werden si gedunnet ende gebredet ende ten lesten als die vuchticheyt gheresolueert is ouermits dye werckinghe der hetten seyndt si der aerden nederwaert haer groefste ende aerdichste delen die welcke die aerde neemt in haren darmen ende mitter inbeslotenre hetten soe coaguleert sijt ende brengt in eenre substancien van eenre wortelen ende verkeert nader menghinge des heten ende des vuchten ende die wortelighe vuchticheyt als die after gelaten is ende inder wortelen also gescapen ende voert comen is Die humoer die si dan vint inder aerden die haer ghelijc is die trectse dan nae hoer ouermits der gelijckenis ende verkeert die aenghehaelde humoer tot haren voetsel ende dat haer niet noot en is dat seynt si opwaert ouermits dier hetten ende ouermits dier vuchticheit diese subtijl maect ende eerst in een substanci van graze ende na in eenre substanci van enen steel ende ten lesten in eenre substanci van eenre bloemen ende vruchten ende telgeren ende die bewrongeltse daer ende verkeertse waer om die vuchticheit is voetsel ende materi alle der gheen-re die gegroyet werden ende het is openbaer dat si voedende is alle datter groyet ende is meerende alle dingen die groylic sijn ouermits dat sijt voert ouer al stroyet ende incorporeert inden breeden inder lengden int hoge int lage ende inder dicten Item si verbetert ende brenget weder inden groyeliken lichamen ende inden onghesielden lichamen datter verloren is want ouermits die hetten die stedeliken doende is binnen ende buten werden die lichamen verteert ende si souden schier veruaren en dede die vuchticheit diese weder op helpt ende daer om wast noot een stedighe aentreckinge des vuchten ende der vuchticheit Item die vuchticheit is oec behoudende die nederste dinghen want ouermits die stedige vergaderinghe der radien inder luchten ende inder aerden soude verbarnen ten waer dat hi hette weder ghetempert en worde o uermits - die vuchticheit des waters ende der luchten Ende daer om seyt men in ma crobius - God die teghesettede der fonteynen der hetten die fonteyn alle der humoren op dat si mit gewelt verdruct mochte werden ouermits tegenwoerdicheyt der humoren die der hetten contrari was ende dat also die werelt behouden mocht werden in goeden punten anders soude si gescheyden werden vander groter hetten Item die vuchticheit houdt te sa-men aerde want die aerde is also droge waert sake dat si mitter vuchticheit niet te samen gehouden en worde si soude sceyden ende gaen te niet ende daer om heuet die natuer spongioes bergen ghemaect ende die aerde holachtich ende gatich in vele steden op dat si starckeliker die vuchticheit nae haer trecke ende ouermits dier vuchticheit die aerde bat te samen bliuen mocht want dat selue dat dat bloet doet lopende bijden aderen inden lichaem dat selue doet die vuchticheit inden aderen der aerden si maect nat die droecheit der aerden ende disponeertse ter drachten Item die vuchticheit heeft sommige proprieteyten ende eerste werckinge ende die 
de ende sommighe isser droghe ende is bosschich als die stede der iageren ende dye stede nae dat haer arbeyt is heet ende droghe ouermits der lopinghe ende des arbeyts ende also vanden anderen waer af dat enen wisen man gheuraecht was waer toe dat die exercici nut was Hi antwoerde in desen woerden Een eersaem arbeyt is een vaste bewaringe des menscheliken leuens ende is een hekel of een prekelinge der slapender naturen ende is een vile der gescheydenre hetten ende een verteringhe der oueruloedicheit het is een veriaghinghe der sonden het is een doot der suucten ende een medecijn der quellinge ende is een gewin des tijts ende is scout der ioechdelicheit ende is een leringhe der wasdom ende is een blijscap der outheit ende een hulp der salicheit si is een voetster alre quaetheit ende si is viant der ledicheit daer om sal hem die mensche alleen vander exercicie trecken ende vanden arbeyde die gheen vroude of ghesontheit hebben en wil mer laet ons alle wat arbeyden so moghen wi in blijscappen leuen ende in ghesontheden Dese voerscreuen woerden set fulgencius in sinen ser moen - teghen die ledichghangers dair dit woert gheexponeert wort Die ledighe en at gheen broot in welken sermoen hi seer prijst int eynde vanden sermoen dien arbeyt des goedertieren arbeyts nochtans set hi die oetmoedige ledicheit des bescouwens voer den arbeyt ende meynt dat die beter is segghende ma ria - en was nymmermeer gerekent onder die natuer der lediger wiuen om die ledicheit der contemplacien dat is des bescouwens mer si is billiker voir hem allen gherekent hoe mocht si dat broot ledich eten die welcke was vol brodes des leuens si breect den anderen broot om den anderen exempel te gheuen mit bedinghen ende mit goeder leringen dye nader rechtuaerdicheit verlangen hebben ende daer nae honghert ende dorst Maria breect den genen broot die hair mit bedinghen te hulpen coemt ende dye menschen aen hem haelt ende leertse mit predikinghe Dat xxix . 
capitel van ruste QVies dat is rust ende aflatinge vanden arbeyde gelikerwijs dat die exercici of die arbeyt noot is totter behoudinge des leuens also is oec die ruste want dat eynde van allen dingen moet rust wesen ende verteringhe des arbeyts want sonder rust en is gheen dinck duerachtich want dat onderwijlen niet en rust dat en is niet duerachtich want die hemel die seer beroerlic is mit sinen lope gaet te rustewaert also doet oec die son dye mane dye starren tfuer dye luchte twater ende alle ander dingen die nader naturen beroerlic sijn ghaen int eynde ter rusten waert waer af dat augustinus seyt Die rust heeft natuerlick haer inclinaci dat is haer neyginge totten centrum ende daer om is si een beghin ende een disposici der vergaderinge der delen in hore stat ende daer om alle dingen die nader naturen gheordineert sijn werden edelre ende waerdigher geoerdelt die totter rusten comen dan die inden beroeren altoes sijn ende gelikerwijs dattet eynde waerdigher is dan die ten eynde sijn . 
Item die rust na dien dat si den arbeyde tegen geset wort in alsoe menigher manieren wort dye rust ghemercket als tot hore daet of tot horen wercke als die exercici gemerct wort die een rust is gheestelic die ander lichamelic vanden welken beyden wanneer dat si der naturen gelijc ghemeten waren so waren si beyde salich der sielen ende den lichaem ende behoudende dye ghesontheyt des menschen ende en waert also niet so waert verkeert weder om Item die rust is onderwijlen alte grote ende dese rust wint ende voedt veel quader humoren ende maectse menichfoudich ende brengt in corrupci want die wateren die alte veel rusten veruulen ende alsoe doet yser ende alle metalle wort roestich wanneer datment te luttel bezighet een ander is die alte quaet is want si en versolaest die traghe natuer niet noch en wedermaect die cranckicheit niet ende die verteert sijn en maect si niet weder starck mer die middelbaer onder dese is te prijsen want die middelbaer ruste starct die natuerlike hetten ende versolaest den sinne ende verbetert die verduwinge ende purgeert den lichaem te maten Item dye ruste als totter gedaenten sommige is een waer rust ende dese is louelic op dat si niet te groot en is sommige en is geen waer rust als inden coertsen ende dese is min te prisen alsmen na segghen sal 
tyrus die hebben morwe knorren ende hebben morwe ende witte huut ende gheheuen ende een wederblinckende scuebicheyt ende crijgen veel lusen Dese ende aldus sulke hebben si quade condicien die haren oerspronc ende beghin hebben vander corrupter fleumen als taye onreyn etterich spekel ende die nazen bestopt ende deser gelijc haer oghen tranen ende lopen om die vuchtighe resolucie der oueruloedicheyt ende si liden putrefacci dat is verrottinge der lippen ende des tantvleysch ende si werden hees ende dat bloet nader latinge vloyet in een smeltige substanci ende dat datter dicht is dat is wittachtich bleke ende alst ghewasschen wort so wordet schier ghecoaguleert ende in enen groten hope Item die gene die elephancia liden die hebben een lodige verwe ende die ogebraeuwen ende die wijnbraeuwen ontuallen hem die oghen werden geront die nazelocken geengt die musen werden verteert ende dat is gemeyn in allen drogen malaetscappen meer dan in die vuchte ende si verliesen tvoelen der meester vingheren ende traechlic wort si groot mer als si coemt so maect si cloeuinge ende kenninge ende dat wtghetogen bloet is van donckere verwen ende wort schier ghecoaguleert ende hoe datment meer wrijft hoe dattet swarter ende harder wort ende midzen sijn daer oft witte zeenken waren of telgeren van zenen ende dat is ghemeyn in alle malaetscheit Item die malaetscap coemt van menigerhande saken behaluen den voerscreuen saken als van medewoningen ende mede etinge der malaetscher ende datter mede een mensche dicwijle spreect ende wandert want het is een cleuende suuct ende venijnt die gene die daer bi sijn ende geuallet vanden toeganc eens wijfs die vluchs bi enen malaetschen voer gheweest had onderwijlen comet van corrupten bloede des vaders die malaetsch was want dese suuct erft die vader opten zoen Onderwijlen comet oeck als ene gewonnen wordt dat die vrouwe menstruoes waer als van corrupten melck eens wijfs die malaetsch is die een ionc kint te suken gheeft daer af dat kint ma laetsch - wert onderwijlen comet van dingen van buten als van venijnder luchten van quader dyeten als van melancolioser spisen die alte cout ende alte droghe is van ossen vleysch ezels beren of vleysche ende deser gelike Onderwijlen van spisen die alte heet sijn dagelicx als van loke van peper ende van deser ghelijc Onderwijlen comet van corrumpeerder spisen als van gortdatighen verken vleysch ende van corrumpeerden wijn onderwilen van bitinge enichs venijns diers die de substanci der leden corrumpeerde van desen ende van menigen anderen saken wert een mensch wel malaetsch men machse qualiken genesen dan mitter godliker hant na dien dat si volcomelic geconfirmeert is nochtans machmense lappen ende boeten dat si traechliker coemt Item die sieke sal hem wachten van spisen die hem deerlic sijn ende te voersten van spisen dye swarte colera maken ende van spisen dye heet bloet maken Ende men sal hem goede ende bequaem dyete ordineren die niet haestelic gecorrumpeert of verkeert en wert Is daer bloet inder saken als allopicia so salmen eerst bloet laten daer na medecijn nemen die suuerende is Inden anderen sal farmacia dat is coppen setten medecijn voer gaen daer na ist noot salmen laten ter ader ende anders niet want het soude anders hinderen als constantinus seyt ende hi sal bequaem medecijn orbaren ende plaesteren ende saluen van buten op dat-men den quaden toeuallen tegen coem Item om die malaetscap te genesen of te minsten te bedecken als platearius seyt so is goet genomen een slange die rodelachtich opten rugge is ende wit onder den buke ende die eerste toernich gemaect mit enen gardeken dat si haer venijnde schiete ende dan thoeft ende den start af ghehouwen ende dan dat middelstuck schoen ghewasschen ende tfel af gedaen ende dat gheleyt in een vlessche mit wine ende latense verrotten daer in ende alle dage van dien wine gedroncken ende altoes mit verschen wine tot elken toghe weder gevult is goet tegen dese suuct ende datmen die slange dagelix ate mit poreyen gecoect doet dat selue dese medecijn is nut in veel suucten alst openbaerde in enen blijnden wes wijf den blinden gheern doot gehadt had die den blinden dagelix van desen serpent teten gaf mit loke gecoect op dat hi steruen soude ende van deser spisen sweete hi bouen maten ende wert daer af siende Dat lxiiij . 
capitel van vleckinge des huyts MOrphea is een smettinge comende inder huut vander corrupcien des voetsels ende dat die malaetscap inden vleysch is dat is morphea inder huut Item morphea is sommige wit vander fleumen ende sommige swart vander melancolien ende sommige rodelachtich vander colera ende vanden bloede ende dese die welke van fleume coemt ende vander melancolien is swaer te ghenesen mer die vanden bloede is die is licht te genesen Item dan is morphea ongheneselick wanneer datmen mit eenre naelden int aensicht steect datter dan gheen bloet wt gaet en mer ist datter bloet wt gaet soe seytmen dat si curabel is morphea is al inder huut mer lepra inden vleysch ende inder huut Dese suuct en scheelt niet veel vander roze int aensicht diemen gutta rosacea hiet die welke dat aensicht besmet mit sommighen cleynen ende morwen puustkens die comen ende werden gewonnen van tayen humoren des bloets daer colera mede onder die huut is In deser passien salmen dat bloet en wech trecken ende die humoren binnen suueren vanden quaden daer na suffumigeren ende baden ende dat aensicht sal ghestoeft ende gebayet werden ende als die zweetgater gheopent sijn soe sal die vule humoer wt wazemen of die materi die dair tusschen velle ende vleysch leyt daer nae salmen die stede wasschen mit dinghen die suueren ende droghen ende smerent mit goeder saluen die daer toe dient Item constantinus seyt dat teghen dese passi goet is warm hasen bloet ende daer me-de gesuuert want het verteert dat vuyl bloet dat leyt tusschen vel ende vleysch ende scheytet oec ende wederslatet Ende bo-uen al is oec goet tot deser suucten duuenkeruel al in te baden ende syropen daer af ghenomen want het suuert rudicheyt puusten ende ioecte ende verdroecht die oueruloedighe humoren tusschen vel ende vleysch ende helpt die ge-ne die ter lazerien gheset sijn Dat lxv . 
capitel van passien comende van venijn of venijnde beten 
cialike of een toeuallike form dan bijden wech des berouens gelikerwijs dat een donckernis gesien wort niet siende Ende gelikerwijs dat een swiginghe gehoert wert niet horende enich geluyt als calcidius seyt ouer plateareum ende ouer dat com ment - opt eerste van methapisica die materie is die sake waer om dat wi qualiken sien die gescapen dingen want het en is geen dinc gemeynre ende nochtans en is gheen dinc onedelre dan die materi is want die materi en wort nymmermeer ghesien sonder form noch die form en mach oec niet gesien werden ten si datse vergadert is mitter daet der materien ende daer meest is vander formen daer is minste vander materien als gheseyt wort iij . 
methaphisice ende alsoe verkeert Daer meest vander materien is daer is minste vander formen . 
ende hoe dat een dinc grouer ende onpuerre is hoe dattet onedelre ende donckerre is hoe dattet meer verre vander edelheyt der formen is Item vanden formen is sommige geestelic ende sommighe lichamelic ende die gene die lichamelic is die is sommige hemelsche ende sommige vanden elementen ende die hemelsche form is also werkende dat si vervullet alle den appetijt hare materien ende daer om om die tegenwoerdicheyt hare formen die de hemelsche natuer volbrengende is ende alte mael volmakende so en mach die substanci des hemels niet verderft noch vervult werden mer si heeft billiker die in enen ewigen wesen behouden bij hare formen die welcke in hare daet volcomenste is ende die form die vanden elementen gecomen is en mach also groten macht niet vervullen ende hare materien noch haren appetijt niet volbrengen ende dair om laet sijt der materialiker machten datter onuolcomen is waer om dat si altoes een nuwe form begeert ende daer om sijn alsulke lichamen altoes corrumpeerlic nader machten te spreken . 
ende dicwijle oec der daet Want hoe dat die form edelre ende gheesteliker is ende vander condicien ende vander manieren der materien meer gescheyden ende afgetoghen is hoe dat si werkeliker ende crachteliker is alst openbaert inden verstandigen der wel-ker snbstanci niet en hangt vander materien als geseyt wort in iij . 
de anima int derde boeck vander sielen Inden genen dye materie hebben en is gheen verstant mer nochtans en volge ic niet die enghelen en hebben een materi in hare formen mer of dat wesen der enghelen ghemaect si vander geesteliker materien ende formen of niet Dat salmen voer waer houden dat die substancie van hem dat is der lichameliker dingen alre simpelste is ende alre werkelicste ghelikerwijs dat die geestelike form werkeliker is dan die lichamelic als albumaser seyt want nader aenscouwinge der materien so is die form edel eens ygelics die gemengt is ende die form des elements is noch edelre ende die form des hemelschen lichaems alre edelste Item die gheestelike form gaet bouen alle desen formen onlichaemlic inder edelheyt ende inden werke ist inden enghelen oft ist inder sielen ende dese geseyde dingen sijn nv genoech vanden proprieteyten der formen ende der materien na dien dattet tot desen wercsken behoert Dat iij . 
capitel vanden elemente ELementum dat is een element ende constantinus seyt Dattet element is dat simpelste ende dat minste partikellen eens gecomponeerden lichaems ende men hietet dat alre minste als tot ons want ten wort inden sin niet vernomeu of gheuoelt want het is die minste ende die leste pertikel inder resolucien dat is inder ontbindinghe des lichaems als si dye eerst was inder composici dat is inder ma kinge - Men seyt dattet pertikellen simpla is vanden ghecomponeerden lichaem niet wantet een simpel element is sonder enich maecsel mer wantet niet en heeft enige delen die makende sijn ende die inder specien ende inden ghetale schelen als sommige lichamen sijn dye ghemengt sijn alst openbaert inden metallen der wel-ker delen schelen want sommige deel is lucht sommige aerde ende also vanden anderen mer een ygelic deel des viers is viere ende also vanden anderen Men seyt elementum also meer als ylementum als ysidorus seyt van yle twelc materi is alre lichamen ende also meer alst eerste fondament ende sommige seggen voir elementum eleuamentum dat is opheffinge of alimentum voedtzel daer om dat alle lichamen geuoedt werden ende ghemeerret vanden ghedaenten der elementen Item het sijn vier elementarige qualiteyten dat sijn vier gedaenten der elementen vanden welken die twe werkende sijn als hette ende coude ende twe lidende als droecheyt ende vuchticheyt . 
van desen scrijftmen voer int vijfte boeke Item hoe veel dat si onderlinge contrari sijn dese vier nochtans ouermits die inuloyinge des hemels ende der planeten werden sijs eens in horen daden ende werden weder ter eendrachticheyt gebracht want tfuer ende die lucht sijns eens inder hetten al ist dat si schelen inder droecheyt ende inder vuchticheyt mer die lucht ende twater ouerdragen inder vuchticheyt mer si discorderen inder coutheyt ende dat water ende dye aerde ouerdragen inder coutheyt . 
mer si schelen inder vuchticheyt ende inder droecheyt Item tfuer ende die aerde sijn twe elementen die verre van malcanderen staen nader geleghentheyt ouerdragen inder droecheyt mer si schelen inder coutheyt want die aerde is substancialiken cout int alre beste dat is dat si qualiker couder mach werden dan si is ende tfuer is weseliken dat is in allen sinen wesen hete int ouerste dat is dattet qualiker heter mach werden dant is . 
wt desen vier elementen sijn die twe die edelste alst vier ende die lucht want si sijn puerre ende lichter van substancien dan die ander Ende daer om vanden center totten circumferencien hebben si een beroeren ende si werden natuerliken opwaert beroert ende dese twe trecken haer edelheyt te samen als totter werckinge ende totter substancien om dat si den hemelschen lichaem also na sijn vanden welken si haer influenci dat is haer inuloyinghe der beroerlicheyt ende der craften ontfangen want die hemelsche virtuut inuloyt eerst opten spera des vuers ende ouermits den vuere op den spera der luchten ende daer om sijn dese ij . 
elementen hoger dan alle die andere nader gelegentheyt ende abelste naden lope of nader beroeringhe ende subtijlste nader substancien claerre ende meer doerschinende nader vormen ende doechdelicste naden werke Het sijn twe nederste elementen als twater ende aerde ende sijn natuerliken swaerre dan die twe ander ende hebben nederwaert haer beroeren vanden 
openbaert haer duecht ende haer craft inden telgheren blomen ende inder vruchten . 
ende si leeft inder verborghen aerde ende vordert ende wort verbetert . 
Ende als die wortel en wech ghehaelt wort soe verdorret dat ouerste vanden boem ende sterft . 
ende dat alre versmaetste dat anden boem blijft of in dat is die wortel nochtans is si voetster ende beghin van alle den boem . 
Ende al ist dat die wortel morwe is van substancien nochtan ghaet si doer harde stenen al wassende ende al meerende ouermits die subtilicheit vander ingheborender hetten Item aristotiles seyt dat die bomen wanneer si siec zijn ende gheen vrucht en maken soe pleechmense te meysteren inder wortelen . 
want men pleecht die wortel in snyden te ende legghen enen steen in die snede ende alsoe loept wt die groue humoer die ghecorrumpeert is ende dan wort die eerste humoer weder aenghehaelt ende die lucht mede ende alsoe werdt dan die boem vernuwet ende ghenesen . 
Item ysaac ende galienus segghen dat die keerle athemensis gheseyt heuet dat alle cruut wes wortel van veel voetsels is des saet en is niet voedende alst openbaert inden pasternaken ende inden eywn der welker saet die wortelen voedt ende si en zijn nyet voedende . 
Item het is eenrehande cruut dat den naem van radix heeft ende is heet ende droeghe ende is raphanus ghelijck ende die ouerlander heytet peperworte ende heeft in craft te sniden ende te ontbynden te verteren ende die zweetgaten te openen Waer by dattet goet is teghens dye coertsen die van couden ghecomen zijn . 
ende ontbyndet die hardicheyt der mylten ende helpt den ghenen die twater laden ende heuet enen bitteren wederspannighen smake ende daer omme ist beter inder medicinen dan inder spysen als die rape verkeert is want si is beter ter spysen dan ter medicinen want si is heet ende vucht ende voedet meer dan ander wortelen ende dan ander cruden als ysaac seyt in dyetis Die rape maect een zuete morwe vleysch ende opgheblasen om hare wyndicheyt ende ghecoect voedet si best . 
mer raeuwe of qualiken ghecoect is si quaet te verduwen ende maect inden aderen ende inden zweetghateren een bestoppinghe ende si is oeck goet ter medicinen want die voeten der gheen-re die dat voeteuel hebben zijn ghoet ghebaeyt in tsop vanden rapen die ghesoden zijn Ende men maect vanden zade van raphanus goede olye die tot veel dinghen goet is ende sonderlinghe in lampen ende nochtan en wast niet gheoerloeft alsulcken oly in lampen te barnen in sheren huys alst openbaert exodi xxvij . 
daer geseyt wordt . 
mit onderscheyt wert gheboden te offeren mer gheen olye van rapen noch van gaghel mer den alre puersten als vanden oliuen houte Want het en was nyet gheoerloeft anders wat te offeren noch anders gheen vier te ontsteken dan dat vanden hemel neder quam Dat Cxl . 
capitel van rampnus RAmpnus is een boem zeer hardt knopich telgich ende doernich want zijn blader zijn zeer stekelich mit scarpen doernen an den canten geset ende cleijn ende diese antast mitter hant rokeloes die wort gesteken Int begin als dese boem eerst wast so heeft hi zafte blader ende licht mer hoe dat hi langer wast hoe dat de blader scarper werden Item die meyster inder historien ouer iudith xx . 
seyt dat iosephus tuget van rampnus dat hi dese virtuut sonderlinghe heuet datmen vier wt hem crighet Want wanneer dat zijn bladeren vallen ende verdorren soe zijn si zeer droghe ende van tragher smericheyt ende daer omme in heten lande als die zonne heet schijnt mit enen cleynen windeken werden die blader ontsteken van wes ontstekinghe dicwijl grote bosschen varbarnen Ende dese boem heeft eenrehande roede ballichskens inden bladeren daer in saet is dat macht heeft te trecken . 
ende het trect die secundine inden buycke ende is een boem van groter bitterheyt alsoe wel inden wortelen als inden bladeren ende inden telgheren ende is nochtans nut inder medicinen Want vanden sape zijnre wortelen ende vanden middel des boems ouermits cokinghe wort een medicijn die de meysters licium heyten . 
ende is goet den oghen want het maectse claer ende het wisschet af die materi des oechs ende is goet teghens leepicheyt vanden oghen ende teghen ander ghebreken vanden leden der oghen ende tot ioeckighe oren ende teghen verrotte tantvleysch ende teghens bluet spuwinghe ende teghens oueruloyende menstruum inder moeder dyet fijnlijcken zuuert ende ydelt als plinius seyt ende gheneest vlceren van lippen ende tenghen clouinge der tonghen als die selue seyt ende ic meyn dat dit een hulsboem is etcetera Dat Cxli . 
capitel van resina REsina als ysidorus seit libro xxvi . 
is een traen die wt enen boem ghelopen is als vten balsem boem van sericus van lupinus ende van lentescus ende van anderen bomen die te zweten pleghen Item resin in griexs dat is wtvloyen in duytsche of zweten als die lustighe houten int oeste als die drope vanden balsem of der ferulen der welcker drope hart wert in eenre gemmen als in electrum Die eerste resina of hars dats terbentijn ende gaet voer die ander ende wort gebracht van arabien van yndien van sirien van cipers ende van affrica ende van eylanden der zee Die ander is mastic dese coemt van enen eylande datmen chyo heyt Die derde is ghemeyn hars van pijnboem ende nu is si weeck ende als nu is si hard Hier toe heuet ysidorus geseyt Item resina dat mach een yghelijcke ghomme heyten is si weec of hard die morwe is vander balsem of terbentijn ende die harde als mastic wijroeck ende myrre ende deser gelijc Item alle resina is eerst morwe ende weeck of taye als si eerst wt loeept ende ouermits coude of hetten soe verharter zommighe ende zommighe blijft weeck Ende alle resinen of ghommen zijn nut ter medicinen want men doetse in edelen electuarien ende zaluen Die virtuten ende die naturen van hem allen soecket in haren steden etcetera Dat Cxlij . 
capitel van rubus RVbus dats een dichtichticheyt van doernen ende is een haechdoern ende streuellen die scarpe tacken hebben wanneer dat si in een stede te ghader wassen als ysidorus seyt Ende men seyt dat zijn vruchten roet zijn dyemen wilde moerbessen heyt daer mede dye harderkens haren hongher verweren ende heyten hier inden laude braembesie Wes vrucht eerst hardt is ende stipticke daer nae werdt si roet ende wat zuerachtich daer nae wordt si zwartachtich ende soet als si rijpe is wes sap dat roet is . 